Title: Doma na gauči
Date: 2015-09-08 18:00
Tags: couchdb, homeoffice
Authors: Michal Valoušek
Summary: Seznámení s NoSQL databází CouchDB a jaké to je pracovat z domu.


První poprázdninové setkání tkalců v gobelínce dopadlo skvěle.

Sešlo se nás moc, což vždycky potěší. Přivítali jsme mezi sebou čtyři úplně
nové tváře. Plaketu za největší dojezdovou vzdálenost bezkonkurenčně získali
Stefan a Michal z Trenčína, Petr & Tomáš z Rožnova přitáhli svého nového kolegu
Filipa a s Honzou za námi z Olomouce přijel Jarda.  
Hoši děkujem! (a doufám že se zase uvidíme)

### Novinky

Třicáté tkalcovské posezení sebou přineslo pár novinek.  
Už to nebude Michal kdo by dirigoval obsah našich schůzek. Režiséry (a doufám
že i herci a scénaristy) každého dalšího srazu budete vy. V této [GDocs
tabulce][1] budeme udržovat nabídku výstupu -- jakmile (byť jen brvou) pocítíte
že děláte na zajímavém projektu/technologii, zkuste svou zkušenost přetavit ve
výstup a nabídněte ji ostatním (ano, doplněním do [tabulky][1]). Čtrnáct dní
před dalším srazem vás vyzvu a na základě hlasování vybereme 2 zupadupa
výstupy.  
Dva. To je totiž další změna v choreografii. Často jste si stěžovali, že při
třech výstupech nezbývá moc prostoru na pokecání. A máte pravdu! Proto budeme
od září poskytovat prostor pouze dvěma řečníkům, každému po 45 minutách a
zbytek času věnujeme dotazům a vyprávěním zábavných historek zpoza klávesnic.

Přesně v tomto (dvoutaktním a vámi redigovaném) duchu se neslo i zářiové
setkání. Největší hlad byl po **CouchDB** a **Práci z domu**.

### CouchDB

Prvního tématu se chopil **Petr Bravenec** z Rožnova. Seznámil nás se základy
NoSQL databáze [CouchDB][2], kterou ve své firmě [Hobrasoft][3] aktivně
využívají. V hlavě mi utkvěl hlavně jejich usecase se zákazníky, kteří nejsou
trvale připojeni k internetu, vidí se jen občas a při schůzkách kromě konzumace
prémiového kaviáru a lososové pasty synchronizují i své stroje. CouchDB se v
tomto kontextu ukázala jako ideální komponenta. Kompletní příběh se všemi
podrobnosti můžete najít na [Hobrasoftím blogu][4].

Ikdyž Petr po hodině se svým výstupem skončil, debaty okolo databází
pokračovaly. Ukázalo se, že naši slovenští bratři mají zkušenost s
[Elasticsearchem][5] a že Tomáš v minulosti laškoval s [MongoDB][6].
S nadějí očekáváme brzké přírustky [v tabulce][1]!

### Práce z domu

Po vyvětrání nás čekalo druhé z témat. **Honza Bednařík**, ostřílený to OSVČ který
v klasickém zaměstnaneckém procesu strávil pouze 3 měsíce svého života, nás
seznámil [s radostmi i strastmi práce na dálku][7]. Se svobodou v tom co a kdy dělat
přichází na scénu i méně příjemné souvislosti -- vyhoření, únava,
prokrastinace. Kromě práce samotné (která nás všechny tuze baví) najednou
musíme více myslet i na sebe, a kompenzovat slabiny domácí kanceláře jinými
aktivitami. Kupř. pravidelnou docházkou do oblíbené restaurace za kamarády.

### Přírůstky v knihovně

Hutný podvečer jsme završili rozdáním nových přírůstků v naší
[komunitní knihovně]({filename}/stranky/knihovna.md): Z Robina se díky [Ansible][8] brzy stane devops par
excellence, Roman potuní fulltext svého softu pro jazykovky zařazením
[Elasticsearche][9] a chmurné chvíle v zaseklé zdviži 21.století s integrovaným
touch panelem vám projasní Zbyňovy [CSS triky][10]. Ostatně, na dalším srazu se
jich na to optáme.


**Díky všem co jste přišli a vystupujícím dvojnásob.**


[1]: https://docs.google.com/spreadsheets/d/1MasORDSTXk2W2_nQkrEfRowrZZ5do9LYgcuBpgrbB9M/edit#gid=0
[2]: http://couchdb.apache.org/
[3]: http://hobrasoft.cz/
[4]: http://www.hobrasoft.cz/cs/blog/bravenec/couchdb
[5]: https://www.elastic.co/products/elasticsearch
[6]: https://www.mongodb.org/
[7]: http://tkalci.cz/srazy/30/doma/prace_z_domu.pdf
[8]: http://shop.oreilly.com/product/0636920035626.do
[9]: http://shop.oreilly.com/product/0636920028505.do
[10]: http://shop.oreilly.com/product/0636920031123.do
[11]: https://docs.google.com/spreadsheets/d/1rsnlRFJjt1iYCarD0WFzYg9zpYp0KM6uoc0R8BBpbDo/edit?usp=sharing
